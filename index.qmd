---
title: "Velkommen til StenoVoice"
---

## Når stemmen bliver et vindue til helbredet

## Formål

StenoVoice er et forskningsprojekt ved Steno Diabetes Center Aarhus og Aarhus Universitet, hvor vi undersøger, om stemmen kan bruges som et værktøj til at forudsige komplikationer og overvåge sygdomsudvikling hos personer med diabetes – f.eks. hjertekarsygdomme og nerveskader. Ved hjælp af kunstig intelligens og maskinlæring analyserer vi stemmeoptagelser for at identificere **vokale biomarkører** – karakteristika i stemmen, der afspejler helbredstilstand.

## Hvorfor udvikler vi metoder, der benytter stemmen?

Traditionelle metoder til risikovurdering af hjertekarsygdomme bygger primært på statiske oplysninger som alder, køn, livsstil, langtidsblodsukker, diabetesvarighed og blodtryk. Men kan disse metoder forbedres ved at inddrage nye datatyper – som stemmen?

Stemmen afspejler helbredet. Hvis organerne som er med til at producere stemmen, bliver påvirket af en tilstand, sygdom eller forværing, kan det observeres i signalet fra stemmen. Vi tror derfor på, at stemmen rummer værdifuld information, der kan bruges til at forbedre eksisterende metoder til sygdomsopsporing og -overvågning.

Optagelse af stemmen er let og tilgængelig. De fleste har en smartphone eller computer, hvilket gør det muligt at optage stemmen hvor som helst og når som helst. Stemmen som datakilde åbner derfor op for fleksible og ressourceeffektive løsninger.

Denne teknologi kan bidrage til en mere tilgængelig sundhedsindsats med:

* Tidlig sygdomsopsporing  
* Rettidig behandling  
* Øget tryghed i hverdagen  
* Ressourceoptimering i sundhedsvæsenet  
* Mulighed for skalering til større befolkningsgrupper og andre sygdomsområder

## Hvordan deltager man?

Deltagelse i StenoVoice-projektet kan ske på to måder:

### 1. **StenoVoice (fysisk deltagelse)**

På *Steno Diabetes Center Aarhus, Aarhus Universitetshospital, Palle Juul-Jensens Boulevard 11, Indgang A, 8200 Aarhus N* har vi opstillet en lydtæt “mutebox”, hvor man kan bidrage til projektet ved at optage sin stemme. Deltagelse sker i forbindelse med et planlagt besøg, f.eks. årssamtale eller sammedagsscreening.

Ved ankomst henvender man sig til en medarbejder, som hjælper med at starte forløbet. Herefter går man ind i boksen, udfylder et spørgeskema, laver en række stemmeøvelser og svarer på spørgsmål ved at indtale svarene.

Oplysninger fra spørgeskemaet, sammedagsscreeningen og de danske registre kombineres med stemmeoptagelserne og danner grundlag for udviklingen af vokale biomarkører.

<!-- *Se videoen nedenfor for at få indblik i, hvordan deltagelsen foregår:*  
[Video-link]
-->

### 2. **StenoVoice Helbred Midt (online deltagelse)**

Vi inviterer personer fra Helbred Midt-kohorten til at deltage i en online undersøgelse. Invitationen sendes via e-Boks, og deltagerne bedes besvare et spørgeskema og uploade stemmeoptagelser fra hjemmet.

Også her anvendes information fra spørgeskemaet og de danske registre sammen med stemmeoptagelserne til at identificere vokale biomarkører.

*Se videoen nedenfor for at få indblik i online-deltagelsen:*  
[Video-link]

## Fremtidsperspektiver

I fremtiden håber vi, at teknologier som StenoVoice kan anvendes bredt i klinisk praksis som en del af regelmæssige sundhedstjek. Vi ser også et stort potentiale i at udvide teknologien til andre sygdomsområder, hvor vokale biomarkører kan bidrage til tidlig diagnostik og bedre risikovurdering.

---
![Manuel(venstre) og Adam(højre)](images/Adam og Manuel.jpg)

## Kontakt

**PI: Adam Hulman, Associate Professor**  
[adahul@rm.dk](mailto:adahul@rm.dk)

**Projektansvarlig og Ph.d.-studerende: Manuel Thomasen**  
[manuth@rm.dk](mailto:manuth@rm.dk) / [manuth@ph.au.dk](mailto:manuth@ph.au.dk)
